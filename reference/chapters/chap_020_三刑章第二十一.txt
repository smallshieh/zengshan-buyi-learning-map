三刑章第二十一
寅刑巳、巳刑申、子刑卯、卯刑午、丑戌相刑、未辰相刑。又雲：辰午酉亥謂之自刑，夫三刑者，餘屢試之，或因用神休囚又兼他爻犯之，刑者則見凶，而獨犯三刑得驗者少，占過數十年只驗得一卦。
如寅月庚申日占子痘症，得風火家人變離卦。
兄弟卯木′                子孫巳火′世
子孫巳火′應  動          妻財未土″  
妻財未土″    動          官鬼酉金′  
父母亥水′                父母亥水′應
妻財丑土″世              妻財丑土″  
兄弟卯木′                兄弟卯木′  
斷曰：巳火子孫既當春令，子孫旺相許之可治，後死於寅日寅時。後悟月建在寅，日建在申，與巳爻子孫共作三刑，獨此一卦，無他爻之傷也，至於子卯、辰戌丑未亦有驗者皆附和而為凶也。