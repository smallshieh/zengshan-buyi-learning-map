月將章第十六
月將即是月建又為月令。掌一月之權，司三旬之令。一月三十日內當權得令。操持萬人之提綱，巡察六爻之善惡，能助卦爻之衰弱，能挫爻象之旺強，制服動變之爻，扶起飛伏之用。月將乃當權之帥，萬蔔以之為綱領。爻之衰弱者能生之合之、比之、拱之、扶之，衰而亦旺。爻之強旺者能沖之克之、刑之、破之，旺而亦衰。卦有變爻克制動爻者，月建能制變爻。卦有動爻克制靜爻者，月建亦能制服動爻。用神伏藏被飛神壓住者，月建能沖克飛神，生助伏神而為用也，爻逢月合而有用，爻逢月破而無功。月建合爻為月合，乃有用之爻也。月建沖爻即為月破，乃無用之爻也。月建不入爻亦為有用，月建一入卦愈見剛強。卦無用神即以月建為用神，不必尋伏神也。月建入卦動而作元神者為福更大，動而作忌神者為禍更深，不入卦者緩之。爻值月建旺相，當謂逢空不空，逢傷無害。古有此說，餘試不然，在旬內者畢竟為空。
如寅月庚戌日占求財得火天大有
官鬼巳火′應         
父母未土″           
兄弟酉金′           
父母辰土′世         
妻財寅木′           
子孫子水′           
斷曰：寅木財爻為用神，財爻克世，此財必得，但目下尚空，要到甲寅日出空可得。果於甲寅得之。若以逢空不空非也。若在旬內還作空亡，待出旬不為空也。
逢空不空終非落底之空，逢傷亦傷卻有待時之用。所以用神逢空，勿即指為空，畢竟為空。但此空者乃目下旬內之空也，待至出空之日則不空也。作忌神者出而為禍，作元神者出而不為福，非比休囚之真空到底而為空也。爻值月建乃為旺矣，或被他爻所克，即謂之逢傷，占病者目下不愈，占事者目下不成，待至沖去傷爻之日則不受其傷矣，病者必愈、事必成。故曰：逢傷亦傷卻有待時之用。
如酉月丙寅日占謁貴得山風蠱變山水蒙
兄弟寅木′應              兄弟寅木′  
父母子水″                父母子水″  
妻財戌土″                妻財戌土″世
官鬼酉金′世  動          子孫午火″  
父母亥水′                妻財辰土′  
妻財丑土″                兄弟寅木″應
世臨月建之官，定得面見，但被午火回頭之克，須待子日沖去午火方得拜謁，果得見於丙子日，故曰逢傷亦傷卻有待時之用。
日絕、日沖、日克，須察別位有生扶。化絕、化墓、化克，又怕他爻增制克。
爻值月建，墓於日或日建沖克者可以敵之，無吉無凶之象，倘得他爻又動相扶者為吉兆。恐他爻又來克制用神，雖臨月建，亦難敵也。
如：寅月丙申日占官之升遷得艮卦變山雷頤
官鬼寅木′世              官鬼寅木′  
妻財子水″                妻財子水″  
兄弟戌土″                兄弟戌土″世
子孫申金′應  動          兄弟辰土″  
父母午火″                官鬼寅木″  
兄弟辰土″    動          妻財子水′應
寅木官星持世臨月建而旺相，雖被申日沖克，喜申子辰合成水局，以生官，不獨無害，定然三月高遷，果于三月升任雲南太守，即升者乃因爻得水局生扶，應三月者辰土出空之月也，應雲南者，世與官星皆在六爻之故耳。
又如：午月丁未日占弟被訟吉凶得困卦變雷風恒卦。
父母未土″                父母戌土″應
兄弟酉金′    動          兄弟申金″  
子孫亥水′應              官鬼午火′  
官鬼午火″    動          兄弟酉金′世
父母辰土′                子孫亥水′  
妻財寅木″世              父母丑土″  
酉金兄爻為用神，午月克之，未日生之，可以相敵，但不宜又動出午火相克，正所謂最怕他爻增克制。彼問有害否？餘曰：午火為月建動於卦中，謂之入卦者更見剛強，又謂之月建作忌神，為禍不淺，大凶之象，又問凶在何時？餘曰：酉金兄爻化退神，今歲辰年太歲相合，自是無妨恐，退至申年而無路矣，果于本年下獄至申年而重刑。
天象吉者從斯而泰，天象凶者出月遭殃。克少生多者天象吉也，克多生少者天象凶也。天象雖凶，在月內還許不礙，出此月而受其殃。
用神遇之得福不輕，忌神逢之得禍不淺，此言用神臨月建而用神休囚無救者諸占皆凶。
生扶忌神乃助惡而為虐，克制用神乃邀路而截糧。忌神克害用神得月建克制忌神者名為有救。若月建反生忌神者助惡為虐也。如用神得元神之生，月建又生元神吉而又吉，倘月建克制元神者如劫神強奪食也。物窮則變，器滿則傾。用神衰遇時則發，即如用神臨火，冬占不旺，等到春來則旺矣，謂之物窮則變，又如正月占卦，用神臨寅木月建謂之大旺，若到秋季遇金沖克不無破敗，故謂之器滿則傾。
如：寅月丁酉日占開鋪面得艮卦變明夷卦。
官鬼寅木′世  動          子孫酉金″  
妻財子水″                妻財亥水″  
兄弟戌土″                兄弟丑土″世
子孫申金′應              妻財亥水′  
父母午火″                兄弟丑土″  
兄弟辰土″    動          官鬼卯木′應
世臨寅木得令，當時目下開張，即許熱鬧，獨嫌日辰克世，世化回頭之克，生少克多，又是六沖卦，不吉。彼曰：我是夥計不同心？或是別有他圖？餘曰：鬼在身邊須防疾病，夥伴從此變心，受其累，果於六月疾至，八月夥計盜盡。鳴之於官，分文不復。此謂之當時旺相無傷，過時有害。應六月者，木墓于未，夥計變心者，應爻申金秋天當令，而沖克世爻，財被盜盡者，四爻子財落空亡。
逢絕不絕，逢沖不散，日生月克，兼看生扶，日克月生，兼查沖克。月將當權，其能衰絕？旺相如剛，其能沖散？月克日生遇幫而愈旺，月生日克逢他削而亦衰。
如午月戊辰日占妹臨產吉凶得火地晉
官鬼巳火′        
父母未土″        
兄弟酉金′世      
妻財卯木″        
官鬼巳火″        
父母未土″應      
酉金兄爻為用神，月令克之，日建生之，許之無礙，卯日卯時必生，果于次日卯時生，母子平安，應卯時者，酉金與辰日相合。黃金策曰：若逢合住，必待衝開，此月克而日生，無增克制或幫扶也。