再占修補吉凶章第一百二十九
子孫持世，子孫動搖，修之則吉。既問修補之吉凶，則認世爻為用，子孫持世，子孫發動，修之必獲清安。宜鬼世父爻空，遷則獲福。鬼克世，我必有害，父空破墓絕再被日月動爻傷克者，乃因傷者重，培補亦無益矣，當宜遷之。覺子曰：古以遷塋之說，謂父母之墓受傷，兒孫一體之感，致生災禍，理之有也。遷塋改葬不得不行，觀世人富者不貴，改祖墓以求榮，有子不富遷父塚以求富，將父母之遺體為市井之貸利，不意天理難容，身之未榮家產蕩盡，財之未發絕減兒孫。餘之見者不可勝數，附此戒之。