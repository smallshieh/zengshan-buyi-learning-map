占地形勢章第一百二十
世旺遇長生，來龍甚遠。世衰逢應克，對案山欺。兩間旺而明堂寬，龍虎衰而左右陷，左山旺頭角崢嶸，右山衰爪牙埋伏。朱雀遇刑沖前山雜亂，元武逢破散後脈空虛，龍虎世爻合局，虎踞龍蟠之地。
世應相合，山環水繞。水口不固，上爻一定逢空。道路參差，騰蛇必然破散。
世爻當令又長生帝旺於日辰，來龍遠大。倘若應爻沖克世爻者，必因對山高聳，或因臨葬錯對向山，如應爻受克者無礙，改向可也。世爻應爻中間兩間爻以為明堂，旺相者明堂寬大，休囚者明堂下陷，近世之爻而為案山，亦不可克世。龍為左山，虎為右山，兩山旺者，有環抱之勢。俱衰者，不能環抱。大抵青龍宜旺扶頭角軒昂，虎山宜衰宜克爪牙埋伏，朱雀遇刑克沖散及破墓絕空者，前山雜亂。元武逢破散後脈空虛。若得世應龍虎子孫共成三合者乃虎踞龍蟠之大地也。第六爻為上爻，若逢空破，水口不固，逢絕者水涸泉枯。看河道之水者，非論水口，須看卦中之水爻休囚被克，漲退不長。逢生化生長流源遠，再遇青龍源長。看騰蛇為路，如逢沖散小路必多，旺相者必有官道。勾陳為田坡，旺相則有，衰破則無。    
丑月庚申日占地形勢得鹹卦
父母未土″應              父母未土″應
兄弟酉金′                兄弟酉金′  
子孫亥水′                子孫亥水′  
兄弟申金′世              兄弟申金′世
官鬼午火″                官鬼午火″  
父母辰土″                父母辰土″  
青龍持世，日辰臨世，來龍由左而至，旺而有氣，左右皆無傷克，龍虎環抱，向山未土雖臨月破，朱雀亥水為前山，申日生之必有朝水，或是帶水，水有其源。騰蛇為路，上爻為水口，俱臨月破，道路參差，水口散亂，兩間爻旺相，明堂寬大，彼曰：果一一無錯，此地吉否？餘曰：此乃占地穴之形勢耳，非關吉凶禍福，餘笑前賢以一卦而斷父子弟兄妻財官祿，餘豈效顰耶。若問功名，再占一卦，禱於神曰：安葬此地，我名成否？以官祿章中斷之。發財否？以求財章內斷之。子孫旺否？傷克父母兄弟妻妾否？皆在身命章中父母兄弟章內斷之。若以占形勢之卦兼斷六親及名利者，即如此卦，兄弟持世乃貧乏艱難無衣而短食矣，請試思之，既得如此吉地，若使家徒壁立，抱衾孤眠，亦可謂之吉地耶？所以餘得分占之法，實則可以醒世，作千古不易之法也。或曰：前說父不宜旺，不宜父動化父，是何說也？餘曰：占地以世爻子孫爻為主，父動克子，如何不忌？或又問曰：前說化克化鬼兄弟妻子休逢，又何說也？餘曰：凡占地者，世與子孫爻旺，即可用之，至於父母兄弟妻財功名，須宜另占一卦，不可兼斷，倘若得地之凶，不待另占，即此占地之卦而先現出六親化鬼、鬼化六親，即是刑傷之地耳。只看六親動而化克化鬼，不必看衰旺空破刑沖，神兆機於動，動而化凶，願益而告我也，我豈能不看又另占耶？