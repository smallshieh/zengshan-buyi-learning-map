各門類題頭總注章第又二十六
後值分門各類當用字眼，恐其煩絮，不便全寫，只用題頭即如後有用神宜旺，不可指定旺於四時，但得用神臨日月、或遇日月動爻變爻生扶、或用爻遇長生逢帝旺，皆謂之旺。
用神化吉：凡用神元神動化回頭生、化長生、化帝旺、化扶助、化日月皆為化吉。
用神化凶：凡用神原神動化回頭克、化絕、化墓、化空、化鬼、化退神皆為化凶。
歲君：即當年太歲。歲五即卦中第五爻為太歲。
五位：卦中第五位為君位。易經曰：九五之尊。
身即世爻。古以身為卦身、身世，餘試之不驗，後遇身者，即以之為世，非卦身，世身。
三墓即用爻入日墓、入動墓、動而化墓，非古法之世墓、身墓、命墓。
主象即定事吉凶之爻。古法以卦中世爻為主象，又名主事爻。即如占父母兄弟則卦中父母爻兄弟爻為主事爻，餘仿此。
老陰而成少陽謂之變，老陽而成少陰謂之化。
古以變如物消亡而後長出，退而又進。化如物之生成而後敗，進而又退。餘試之不驗。化進神、化生旺，雖化亦為吉。變鬼、變克，雖變亦為凶。各章所言變即是化，化即是變。