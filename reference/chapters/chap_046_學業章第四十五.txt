學業章第四十五
儒業者，父母世爻同旺，終須變化成龍。日月動爻相生，定是王家儲器。世爻父母皆宜旺相，或動而變吉、或父母持世、日月動爻生合世，攀龍附鳳，指日可期。
財動卦中，青燈不久。子孫持世，自首無成。財動克文章，讀書中道而廢。子動無官之象，皓首必不成功名。
九流者，財興官旺，道重人欽。兄動世衰，有毀無譽。財持世，官持世，財官世爻皆宜得地。卦中兄爻持世，只可糊口，難許成家。覺子曰：古以九流，皆以官鬼為吉，殊不知天師家及驅邪治鬼之家，巫師醫家，皆以子旺，能於治鬼，必以子孫持世及子孫發動而為吉也。
百工皆以財為用神，子孫元神，最忌兄爻持世及兄爻旺動者，勞碌終身，余以求財章同斷。以上皆不宜世爻空破墓絕休囚諸事無成。世若休囚，而又隨鬼入墓及受日月動爻沖克，或動而化鬼化絕化克者，不唯學業難成，且防不測。