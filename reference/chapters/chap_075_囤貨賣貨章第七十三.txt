囤貨賣貨章第七十三
財爻衰者須停脫，妻旺當時可脫之；積貨賣貨皆不宜財逢空破及動而變克；財衰宜囤，財旺宜脫；如春天占得財爻屬木，謂之旺，宜速發賣；若臨金水土者，宜堆積也。臨火為旺，亦不宜堆；此論四時之衰旺也。覺子曰：衰雖可買，須查其根底，雖衰宜有根，將來再發，若無根底，終久難於出脫，不可不知。
如寅月己亥日占收貨得頤卦。
兄弟寅木′                兄弟寅木′  
父母子水″                父母子水″  
妻財戌土″世              妻財戌土″世
妻財辰土″                妻財辰土″  
兄弟寅木″                兄弟寅木″  
父母子水′應              父母子水′應
古以財爻衰者宜收貨，此卦辰戌之財衰而不遇生扶，謂之無根，將來終不得價，不可收買，但求問者不聽，後來存貨堆積四年，朽壞大半，大虧其本。
貨有定時，須憑時令，物無定者，指利而占。定時者有貴賤之時也，比之麻葛得價於夏令，棉花得價於冬天，又如木料綢緞無定時也。
財化進神不可收積，化退者，其價將落，有貨速宜出脫。
兄爻持世，破敗之端；覺子曰：算甚命，問甚蔔，虧人是禍，財將義取者，神告顯然。財之不義者，神不告矣。
財值旺衰墓絕，自有得令之秋，妻逢衝破伏空，豈無乘除之日。財爻太旺旺者得利於墓庫之月，休囚者出脫於生旺之時，入墓必待衝開，逢絕當逢生旺，月破者填實之，被克者沖去克神之秋，伏藏者得價于出現之時，旬空者沖空實空之月，如逢合住亦待衝開。
如子月己丑日占何時得價得歸妹之兌
父母戌土″應              父母未土″世
兄弟申金″    動          兄弟酉金′  
官鬼午火′                子孫亥水′  
父母丑土″世              父母丑土″應
妻財卯木′                妻財卯木′  
官鬼巳火′                官鬼巳火′  
斷曰：卯木財爻子月生之，財有根蒂，目下不得價者，被申金動而克制，待寅月沖去申金，其價必漲，果于正月勃然大長，此乃財爻被克待沖去克神之月。
財逢合而當令。遇合者有應動而逢合之月而得價也。亦有財爻衰靜，占時得遇日月生合者，其價目下正及時也。
如寅月己酉日占脫貨於何時得賁卦
官鬼寅木′                官鬼寅木′  
妻財子水″                妻財子水″  
兄弟戌土″應              兄弟戌土″應
妻財亥水′                妻財亥水′  
兄弟丑土″                兄弟丑土″  
官鬼卯木′世              官鬼卯木′世
斷曰：亥水財爻，酉日生之，寅月合之，目下正及時也。但因世爻暗動，身動方可出脫。彼曰：我聞某處得價，欲移貨去賣，不知可否？餘曰：卦已明現，速宜行之，果去，不數日，得價出脫。此乃爻逢六合，財逢月合，及時脫貨也。
財逢沖而當起；財旺而靜或旺而空得今日之日神沖者，其價漸漸漲矣；倘若靜而休囚，日沖為破，勿以此斷。