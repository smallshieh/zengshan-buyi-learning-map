因何事所傷章第一百二十七
野鶴曰：須宜另占，不可以前卦兼斷，專看沖克父母之爻為忌神，如得六爻安靜，父母有氣，久後自安，不必補修。克神臨火或臨朱雀，禍必起於窯灶。倘臨土動或兼元武，定因偷葬相傷。金虎因受其驚。木龍有蟠根之礙。克神以帶騰蛇，蛇蟻為巢。土鬼勾陳挖掘動土。元武臨水水浸衾棺。克神臨火恐近處開窯作灶或因火燭之事。土克父母兼元武者必有偷葬。臨勾陳騰蛇者築牆蓋屋以致相傷。金虎地震山搖。木虎砍伐樹木。木逢龍動，穴下有竹木根傷。火與蛇興，塚內有蟻蛇為害。元武水爻克父母，穴中黑水相侵。父母被沖，地風水漫。金克父母，石塊山罔。水沖克者，低窪水湧。木爻克父，樹木相傷。火克者，穴藏蛇蟻。土動者，蓋造牆垣。父母爻被日月動爻沖克及卦動化沖，如在艮坤之宮，卦得亥卯未合成木局克父，必有地風沖歪棺槨。如在離宮，卦得申子辰水局克父者，穴中水湧，水泛棺歪。如在震巽之宮，金局沖克者，山罔石塊。如在乾兌之宮逢火局沖克父母者，定因窯火雷驚。爻中水動，地窪水浸。卦得木動，竹木根滕。火主蟲蛇，土因動土，果有犯之，速宜修補。爻無亂動，須觀五行之有無，卦若安逸，又看地支之缺陷。O六爻安靜並無沖克父母之爻者，又看五行之所少也，卦中無土，須築牆垣。卦無金星，石碑可立。六爻火星缺陷，可立煙灶，或安看守墳塋之宅舍。水爻不現，可作池塘及開河道。木爻不現，多栽樹木。此言五行之所少者，非獨不上卦也，有現於爻空破墓絕無氣者亦如無也。