蓋造寺院章第一百十七
大抵與家宅同推，不宜六沖、卦變墓絕及反呤，住持或山主占者皆宜世旺日月動爻相生，宜子孫爻動，忌官鬼爻與兄爻持世，多費無益之事。官鬼持世疾病災殃之累，兄爻動而克世者欲造福反成禍胎，財官生世者雖錢少自有增助，子孫旺相而化進神，多招徒弟，財爻休囚而化退者，有始無終。
李我平曰：卜筮諸書，二十餘種，所論家宅，理不歸一，不知昔賢是何宅見。卜筮大全：初井二灶三床四門五爻為人六爻棟宇。黃金策：初爻是宅二爻宅舍三爻為門四為父母五兄弟六妻財。易冒以初爻為幼二爻為妻三弟四母五爻為父上爻為老。他書俱各不同，不暇細具。易冒又雲：鬼動於內，宅室之災。鬼動於外，人口之咎。既以二爻為妻，三爻為弟，假令內爻鬼動，宅室之災乎？弟妻之咎乎？至於五行之鬼，八宮之鬼，既以之定禍災炎盜，又以之定頭目，定病災，彼謂炎鬼主回祿，鬼在乾宮主頭目之患，若以一卦而兼斷，豈失火盜之家，必染頭目之病耶？有曰：合為門，沖為路，不論卦內之有無，但有暗沖與暗合，也應作數。假使有沖無合，有合無沖，豈有門無路之家耶？殊不知占家宅之趨避，願人口以為安，財福旺，而宅與鬼安靜而家寧，於斯而已，何必多生枝條，以亂後人耳目。