延醫章第一百三
野鶴曰：有人而問餘日，問卜以求神延醫而服藥，有是理乎？餘曰：若無此理，伏羲書卦，神農嘗藥，作何事耶？彼曰：然則又有不能救者，何也？餘曰：有根者可以救之，無根者則不能也。人之星辰過宮或是交運脫運，謂之移花接木之年，移其有根之花木者，上則遮蓋，下宜澆溉則活矣，不洗不溉，見日則枯，服藥求神者即此意也。若使無根之木無蒂之花，雖澆雖蓋，亦無用矣。  
自占求醫，應爻為醫人，代六親而求醫者，亦以應為醫人。鬼作憂神休妄動，福為喜悅而生扶。自占代占，鬼雖憂疑之神也，若持世及動於卦中，得子孫動而制之，此醫可請，手到成功。若得子孫臨應爻者乃明醫也，其故何也？子孫乃制鬼之神，非真正能制法魔之鬼也，乃先去憂神，我無優也。
應作醫人，不宜空破墓絕。應爻空破墓絕休囚衰弱，或旺相而被日月動爻沖克，或動而化鬼化絕化回頭克，藥不見效。
子孫制鬼，最喜旺相生扶。子孫臨在應或發動於卦中亦要旺相，不受刑沖克害破墓絕空，藥必見效。子動化鬼化克，其藥不精，子動化空實空之日有效。子動化生化旺化進神者，其藥更靈。古以子動化子孫，其藥必雜，非也，子動化子孫而旺相者另改藥品，即比仙丹。
醫克用爻近病即愈。自占病，應爻克世者制我之病也，應爻克用神亦如此斷。惟不宜乎久病及體弱之人，非得克病身亦受其傷矣。應爻臨兄鬼而克用神及克世爻者不拘久病近病必遭其殃。
父爻持世妙藥難調。自占病，父持世藥不見功，宜於靜養，遠色欲息氣惱可也。兄弟持世有子孫動於卦中者，醫再延之，惟嫌鬼旺鬼興誤服藥餌。才爻持世切莫誤食肥甘，旺相遇生扶良醫有見，休囚逢沖克無藥可醫。
子不代父以占藥，妻不代夫而蔔醫。子占父宜父爻旺相，占藥占醫又以子孫為用神，父旺以傷子也，一爻不能兩用。妻占夫宜官鬼旺相占醫占藥亦以子孫為用神，子旺又能傷夫，所以不能代占醫也。
 延醫于子孫方，治病以應爻定。卦中子孫爻旺者，延醫于子孫之方。且如午火子孫或旺或動，請南方之醫，餘仿此。卦中子孫休囚空破者又看應爻旺否，若得應爻旺相生合用神即于應爻之方請之。且如應爻臨申金，延醫必在西南，餘仿此。如卦中有一爻獨發而生用神者又以此方而延醫。以五行而定名姓，水爻動黠水之姓，火爻動姓名像火，木爻草頭木，傍土爻姓氏有土。且如占妻病，妻爻屬水，得申金發動以相生，請錢姓之醫以治之，餘仿比。
不起之病，卦中不現其醫。立愈之災，爻中不見服藥。屢見占醫之卦，無藥可醫之病者，神不現其醫矣。若非用神化鬼、鬼化用神，即是忌神化六親、六親化忌神，及用神化絕、化克、化墓，久病逢沖、逢空、隨鬼入墓，此皆無藥而醫也。病之即愈，神亦不現其醫。近病者，若非卦得六沖，即觀用值旬空，或用神化回頭生。自占者，子孫持世，此皆不藥而愈也。