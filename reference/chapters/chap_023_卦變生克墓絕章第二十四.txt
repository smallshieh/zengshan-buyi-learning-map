卦變生克墓絕章第二十四
卦變者：變生、變克、變墓、變絕、比和。予得驗者，凡遇卦化克者，不論用神之衰旺皆以凶推。
此乃巽卦變坎卦，巽木變坎水謂之化生，水回頭以生木，也即以吉斷。
此乃震卦化乾卦，震木變乾金謂之化克，金回頭以克木，也即以凶推。
卯月辛巳日來人不言所事。占得巽卦變乾卦。問之所占何事？伊曰：代卜長輩功名。餘曰：功名須要親占，代占難取用神，從不敢斷，幸此卦而易見，巽木化乾金，即為化回頭克，為絕卦也，不必問名，壽命不長，果於削職後七月而終。
又如午月丙寅日占主病，得離卦變坎卦，離火變坎水，回頭來克，但因午月火旺，許之冬令必危。果卒于九月丁亥日。此皆不看用神之衰旺也。李我平曰：易冒墓絕章雲，日月當令非真，卻不知凶事將來，神機早兆，日月當時雖旺，過時則有消，即如此篇，占主病午月得離變坎，目今夏火雖旺，冬來火衰命絕。易冒反伏章雲：（日月非空破，徒往則重。又曰：半徒往徒未半凶吉），種種疑論，皆非經驗。卦體如人之根本，卦變刑克絕，如樹連根出土，目前枝葉雖青，能保長不朽乎？當時旺，過時而衰，空破雖虛，填實則應，且半凶半吉之論，難作後人法，此書只以回頭克者為凶，見易胃反伏章中之占驗，明是回頭之克，誤作反復休囚。如寅月癸酉日占長子病。得震之兌，此非震木化兌金回頭之克耶？此二卦竟未看出，土遭木克，木被金傷，以震為長男，占長子所以不吉。殊不知卦變回頭之克，少女亦難保也，今以彼之占驗而謂彼之錯誤，無他說也。