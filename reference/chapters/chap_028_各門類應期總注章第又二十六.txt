各門類應期總注章第又二十六
靜而逢值逢沖：如主事爻臨子水不動，後逢子日午日而應之，餘仿此。
動而逢合逢值：如主事爻臨子水發動，後遇丑日子日而應之，餘仿此。
太旺者逢墓逢沖：如主事爻臨午火，又遇巳火午月日占卦，或卦中巳午爻太多，後逢亥子日應之，又有戌日應之乃火入墓也，餘仿此。
衰絕者，遇生遇旺：如主事爻屬金，占卦於巳午月日，即是休囚無氣，後逢土月日或至秋令當時，則旺矣！餘仿此。
入三墓俱喜衝開：如主事爻臨午火，假使火墓於戌，後逢辰日則應之，餘仿此。
遇六合亦宜相擊：如主事爻與月作合，或動而化合，吉凶必待衝開之月日應之。即如主象臨子，與丑作合，後逢午未日應之是也，餘仿此，
月破喜填：如子月占，主事爻臨午火，乃為月破。後逢未日應之，謂之破而逢合。又有逢午月應之，填實之月，則不破矣！餘仿此。
旬空最愛填沖：詳空亡論章。
大象吉而受克，須待克神受克：如用神臨辰土，得日月動爻生扶，乃為大象吉也。倘被寅卯克害，後逢申酉日沖克克神則吉，餘仿此。
大象凶而受克，須防克者逢生：即如前說，用神臨辰土，既無日月動爻生扶，乃為大象凶也。再逢寅卯克制者，後逢寅卯亥日，則凶。餘仿此。
元神來助來扶，貴看用神衰旺，忌神來沖克，須觀元氣興衰。
化進神、逢值逢合：如申動酉，乃為進神，為福為禍，有應申月日者，有應巳月日者，餘仿此。
化退神、忌值忌沖：如酉化申，乃為退神，為凶為吉，有應申月日者，有應寅日月者，餘仿此。
問有應於獨發獨靜：詳獨發章。
問有應於變爻動爻：如爻臨戌土，變出酉金，其吉凶有戌日應者，有酉日應者，餘仿此。
勿謂爻之不驗，遠近當分：遠事定之以年月，近事應之于日時。再問有占遠應近，占近應遠，占月應年，占日應時，亦所當知。
倘遇卦之不明，再占是一法。卦有恍惚者，再占一卦，不可妄斷。
世空元動，須待元神逢值。如甲辰旬，占求財，得困之坎，主亥日得財，餘仿此。
世衰元靜，必然是元氣逢沖。如秋占圖謀，得困卦後逢巳日成事，餘仿此。