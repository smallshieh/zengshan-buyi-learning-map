延師章第四十七
父爻旺相，就而正焉。父母爻既為師長，又為詩書。延師受教，即以此爻為用神，宜旺相或臨日月及動而化吉。如若休囚空破絕及動而化凶，有素食之譏，無師資之益。
世位相生，博約善誘。父旺生合世爻，成人有德，若克世爻，而世爻得地者，有責成之功。世若休囚，必受師尊之累。
父入墓中，懶於教訓。父爻入三墓及臨絕者，若非偷安懶惰，定是師不授教。
財臨世上，懦弱不嚴。財爻持世乃我克父母，若非師不嚴，定是我師畏淩。
鬼化文書克世，訟由乎學。鬼動化父母，沖克世爻，異日必主爭訟，能使日月動爻制服鬼爻，亦不相宜，此何故也？神兆機於動。目前雖可制服，他日鬼逢生旺必見災。非不唯鬼動化父，但系鬼動克世，或世動變凶，皆不宜從。
月扶世爻日助，青出於藍。世爻旺相，或父母持世，或官星持世，日月動爻生扶，及世爻動而化吉，必有長進，青出於藍。
動衰變旺，先惰後勤。動旺變衰，先勤後怠。父化父而殊經，父化財而多病，化鬼顯貴之交，父化兄貪財好利。
三合連年受教，六沖半載難留。世與父爻兼日月作三合者，情同父子，連年受業，門牆始終成就。卦得六沖，或世克父爻，或父爻克世者，彼此不投，難收一發之功。
父為子而延師者，應為西席，世乃東家，宜世應相生合，不宜相克相沖，應生世，我得其益，應爻空破，延之不就，應動他有變，世空我意不專。
覺子曰：雖以世應為主，父爻不可缺之，父旺與子孫相合，名實兼收，父動克子孫，無益有害，子動化克，不宜延之，子動化鬼，速宜辭絕。
 如寅月戊午日占子從師
兄弟巳火′                兄弟巳火′世
子孫未土″                子孫未土″  
妻財酉金′應              妻財酉金′  
妻財申金′                官鬼亥水′應
兄弟午火″                子孫丑土″  
子孫辰土″世  動          父母卯木′  
子動化克，不宜從之，不聽。後因師責，逃至橋頭，跌折右足。