投麾效用入武從軍章第六十
官宜旺相不宜空破休囚，財世兩爻怕見刑沖克破。世與官星皆旺動而化吉。財為祿養，豈宜日月刑沖？世爻失陷及動而變凶，有難；官星失陷及動而變凶，難許成名；財爻失陷及動而變凶，乏糧無祿，即使官旺廚(灶)無煙；唯喜官星持世，財動相生，或世動化吉，將來之封候拜將可期，豈唯百夫之長而已耶。覺子曰：雖以此斷，無不驗者，但要識來人之意，彼若以名利而問，以此而決者是也。如若尚未見用，占問可能收用，又以官星為收用之官，官來生合世爻者必收。官爻克世及空破者，不祿。如不知其此竅，竟以此官星斷自己之功名，如天遠也。