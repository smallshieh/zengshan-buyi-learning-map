開行開店及各色鋪面章第七十一
世為已，應為人，大宜相合。財為本，福為基，最喜同興。古法應為夥計，又為下顧之客。黃金策曰：開行定主有人投。覺子曰：須在來人之念；有心而問夥計，應為夥計，若得世應相生相合，彼此同心。應生世，他益於我。世生應，我益於他。相克相沖而情有變，應爻克世，我被他瞞；世克應爻，他從我願；應臨元武兄爻，暗中盜騙；應臨官鬼克世，明降災非；世財應兄，受他之累；世財應子，得他之力。世應空合，彼此有虛詐之心也。來人之念重在買賣者，須以應爻為下顧之客，應爻生合於世，生客來交成故舊；世應相沖相克，熟人終久變成仇。
鬼作災非須忌動，財為活計畏刑沖。鬼動招非克世最忌，古雲：鬼現爻中見非，日有鬼搖克世災禍連系，須看鬼值何神克世，須于家室章內詳之。財為資本，忌衰墓空破及動而變凶，或日月刑沖克，更忌世與財空，俱開不成。
鬼兄發動有制何妨，隨墓助傷多凶少吉。鬼動招非，若得子孫制鬼，或日月沖克鬼爻，謂之有制O覺子曰：凡遇兄鬼同動者，不可曰鬼動招非，以鬼能制兄爻，不劫財也。兄弟又為陰隔破耗之小人，得此鬼動可以制服，獨不宜乃為助鬼以傷身也。
卦得反吟多反復O卦得反吟，欲行不行，行而又止。才開而又剪，剪而又開，倘店開久矣，遇此一定更遷。
沖中變合再重興O爻逢六合及六沖卦變六合或世財爻子孫共成三合，定是前後重興，惟六合變沖則不宜也，眼前熱鬧，終久蕭條。
合夥不嫌兄弟，蝕本內外無財O世應臨兄不吉，兄爻發動不吉，倘若世臨兄爻，日月作財星沖克世者，反為吉也O內外無財伏而又空，必然之蝕本，屢驗。
