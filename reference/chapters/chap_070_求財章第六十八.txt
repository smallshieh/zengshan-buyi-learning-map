求財章第六十八
諸書之論求財，弗如黃金策裡真論，餘屢試驗，惜乎未經分別，今以前段為總論，以後賢易曉，內有屢試而不驗者，刪之，餘另得驗者，增之。
財旺福興，公私稱意。財空福絕，上下連心。上至國計，下至營謀，無不以財為用。公私占卜皆以財為用神，子孫者乃生助財爻之元神也，俱宜旺而化吉，又宜生合世爻，公私皆得如意。若逢衰墓絕空刑沖克害，動而變凶，日月沖克破者，上下皆連心矣。
有福無財，兄弟交重偏有望。兄弟乃劫財之神，占財之忌也，財與兄爻同動，必主阻隔破耗，倘若得子孫與兄弟同動，又為可喜，兄動生子，故謂之有望。財爻兄爻子孫爻俱動於卦中者，更為可喜，其故何也？兄動生子，子動生財，其利甚厚且有久遠源流長之利益也。
兄與財振，官爻發動亦堪求。兄爻與財爻同動而官鬼亦動者，亦許得財，以官鬼克制兄爻之故耳。
財福俱無，莫若守株待兔。財與子孫爻俱不現於卦中，或現於卦中又值休囚空破墓絕，或被刑沖克害，求則無益，不如守株待兔。覺子曰：倘得日月為財，或伏而旺者，亦可求也。
父兄爻動，無殊緣木求魚。父動克福神，兄動克財爻，此二爻動於卦中，凡有所圖，水中撈月。
    如酉月戊午日占求財得革卦
官鬼未土″                官鬼未土″  
父母酉金′                父母酉金′  
兄弟亥水′世              兄弟亥水′世
兄弟亥水′                兄弟亥水′  
官鬼丑土″                官鬼丑土″  
子孫卯木′應              子孫卯木′應
斷曰：卦中財爻不現，亥水兄爻持世，父臨月建生助兄爻，如緣木以求魚也。
多財反覆，必須墓庫以收藏。卦中財臨日月，謂之重疊，若許求謀得意之時，須待財爻入墓之日。且如水作財神辰日而得，餘仿此。
無鬼分爭，又怕友重而阻滯。兄弟乃爭奪阻隔耗財之神，宜官鬼動而制之，以免分爭之患。覺子曰：兄爻發動，喜鬼動以制之，倘卦中兄爻安靜者，又不宜乎鬼動，反曳財爻之氣也。且有口舌。
兄如太過，反不克財。舊注卦中一位兄爻動者，最為利害，如若兄弟爻多動者，反不劫財。覺子曰：非也，兄爻多者，待兄爻入墓之日，及克損爻之日，必劫其財，謂之太旺者損之斯成。
世遇兄臨，必難求望。古以卦身臨兄爻，難於求望，餘因卦身不驗，以兄爻持世，難遂圖謀。野鶴曰：全在人立通變，兄弟而持世者，雖則為忌亦有不當忌者。
如未月丁卯日借貸得晉卦
官鬼巳火′                官鬼巳火′  
父母未土″                父母未土″  
兄弟酉金′世              兄弟酉金′世
妻財卯木″                妻財卯木″  
官鬼巳火″                官鬼巳火″  
父母未土″應              父母未土″應
斷曰：雖則兄爻持世無財，但喜卯日即是財星，古以財爻持世沖世者必得，況應爻未土旺而生世，明日必獲，果得財，應辰日者，世動逢合之日也。
    又如巳月丁巳日占求財得即濟變渙卦
兄弟子水″應  動          子孫卯木′  
官鬼戌土′                妻財巳火′世
父母申金″                官鬼未土″  
兄弟亥水′世  動          妻財午火″  
官鬼丑土″    動          官鬼辰土′應
子孫卯木′    動          子孫寅木″  
斷曰：若逢久遠之財有否，則無財。若問目下之財，明日戊午必得，其故何也？兄臨世爻日破月破，不克變出之財，日月俱作財來沖世，只因應爻而逢空，明日沖實，定送財來，果於次日送來。
財來就我終須易，我去尋財必是難。舊注凡遇財爻生世合世克世持世，皆謂之財來就我，若卦中雖有財爻，不來生合世爻亦非我之財也。
野鶴曰：此說財不生合世爻，非我之財，即如前二卦兄爻持世，何當財來生合，總要斷卦之靈機應變，徹悟其理，自然觸類旁通，不可拘執。
福變財生利源滾滾。財得子動生之，如財之有源也，其利豐厚，倘得子動化財，財動化子，皆同此斷。
兄傷鬼克，口舌紛紛。財爻持世，兄爻亦動者，不獨劫財，還防傷已，如若鬼動克世者更凶。
覺子曰：黃金策雲，兄連鬼克，口舌難逃，謂兄動變鬼沖克世爻者，不獨無財，還防口舌，殊不知兄動變鬼，即是兄化回頭之克，自顧不暇又焉能沖克世爻耶？
財局合福德，萬倍利源可追。世與財爻或與子孫爻三合成局，諸占物追財豐。
野鶴曰：須要在局中或是合成子孫財局生世，方為全美，倘如合成父局，勞碌卒苦，合成兄局破耗多端，合成鬼局，口舌災非，克世者更凶。
歲君逢劫殺，一年生意無聊。劫殺者乃兄弟之爻也，兄臨太歲一年破耗。
 

增刪卜易卷之四
野鶴老人著，楚江李坦我鑒定
湖南李文輝覺子增刪 
婿陣之吉茂生男茹芝山秀