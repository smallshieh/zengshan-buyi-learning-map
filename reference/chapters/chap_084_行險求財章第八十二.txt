行險求財章第八十二
覺子曰：古以青龍財爻為吉，餘以此非營生之本，乃喪心之事也。行此喪心之事，亦敢告之於神耶？既告之於神而神若以吉凶而報者，乃神之教人而作喪心之事也，可謂之大道之易卦耶？可謂之伏羲之大神耶？然不獨此，凡占非禮非義之事，不忠不孝之謀，一念之惡，神隨知之，即不告之於神，亦遭天譴。書曰：惠迪吉，從逆凶，何須問卜？