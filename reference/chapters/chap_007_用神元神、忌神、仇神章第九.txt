用神元神、忌神、仇神章第九
用神，即前各類之用神也。元神，生用神之神即為元神。忌神克用神之爻也。仇神者克元神而生忌神也。
 例：辰月戊申日占父近病，得乾為天變天小畜。
父母戌土′世              妻財卯木′  
兄弟申金′                官鬼巳火′  
官鬼午火′    動          父母未土″應
父母辰土′應              父母辰土′  
妻財寅木′                妻財寅木′  
子孫子水′                子孫子水′世
 一人持此卦而問餘曰：近病逢沖即愈。此卦乃系六沖，但父病之甚，再爾看愈於何日?餘說此卦辰土、未土、戌土、三重父母爻，當擇其旺者而用之，今辰土父母臨月建，即用辰土為用神，目下病重者，乃因申日沖寅木而暗動，木動以克辰土。彼問：卦中午火發動，寅木雖動，不克辰土。餘曰：午火雖動化出未土，午與未合，午未相合不生辰土，所以此辰土單受寅木之克，不得午火之生，故此病體沉重，須待丑日沖去未土而午火無合，其土災退。果於丑日起床。